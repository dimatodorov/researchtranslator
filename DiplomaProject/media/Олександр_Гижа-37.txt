Книга пророка Огія
1. Другого року царя Дарія, шостого місяця, першого дня місяця, було слово Господнє через Огія пророка до Зоровавеля, сина Шеалтіїлового, правителя Юдеї, і до Ісуса, сина Єгосадакавого, великого священика. 
2. Так сказав Господь Саваот: Народ оцей каже: Не настав ще час, не час будувати дім Господній. 
3. І було слово Господнє через Огія пророка: 
4. А вам самим час жити в домах ваших оздоблених, а цей Дім – у занепаді? 
5. Тому нині так говорить Господь Саваот: Оберніть серце ваше на шляхи ваші. 
6. Ви сієте багато, а збираєте замало; їсте, але не досхочу; п'єте, але не напиваєтеся; одягаєтеся, але не тепло вам; а той, що заробляє, заробляє для дірявого гаманця. 
7. Так говорить Господь Саваот: Оберніть серце ваше на шляхи ваші. 
8. Зійдіть на гору і носіть деревину та споруджуйте храм; і Я буду прихильний до нього, і прославлюся, говорить Господь. 
9. Наджидаєте багато, а виходить замало; і що принесете додому, те Я розвію. За що? – говорить Господь Саваот: За Мій дім, котрий у занепаді, а в цей час ви поспішаєте кожний до свого дому. 
10. Ось чому небо замкнулося і не дає вам роси, а земля не дає плодів своїх. 
11. І Я прикликав посуху на землю, на гори, на хліб, на виноградний сік, на єлей і на все, що родить земля, і на людину, і на худобу і на всіляку працю рук. 
12. І підкорилися Зоровавель, син Шеалтіїн, та Ісус, син Єгосадаків, і увесь народ голосові Господа Бога свого і слову Огія пророка, як посланця Господа Бога, і народ злякався Господа. 
13. Тоді Огій, вісник Господній, посланець від Господа, сказав до народу: Я з вами! – говорить Господь. 
14. І збудив Господь духа Зоровавеля, сина Шеалтіїлового, намісника юдейського, і духа Ісуса, сина Єгосадака, великого священика, і духа всього останку народу, – і вони прийшли і почали здійснювати роботу в домі Господа Саваота, Бога свого, 
15. Двадцять четвертого дня шостого місяця, другого року царя Дарія. 
1. Сьомого місяця, двадцять першого дня місяця, було слово Господнє до Огія пророка. 
2. Скажи тепер Зоровавелю, синові Шеалтіїловому, намісникові Юдеї, та Ісусові, синові Єгосадака, великому священикові і останкові народу. 
3. Хто залишився поміж вами, котрий бачив цей Дім у колишній його славі, і яким ви бачите його тепер? Чи не є він у ваших очах, мовби ніщо? 
4. Але підбадьорся нині, Зоровавелю, говорить Господь, підбадьорся Ісусе, сину Єгосадаків, великий священику! Підбадьорся, увесь народ краю, говорить Господь, здійснюйте роботи, бо Я з вами, говорить Господь Саваот. 
5. Заповіт Мій, котрого Я склав з вами під час виходу вашого з Єгипту, і дух Мій є серед вас. Не бійтеся! 
6. Бо так говорить Господь Саваот: Ще раз, – і це станеться невдовзі, – Я потрясу небо і землю, море і суходіл, 
7. І потрясу всі народи, – і прийде Бажаний всіма народами, і виповню Дім цей славою, – говорить Господь Саваот. 
8. Моє срібло і Моє золото, говорить Господь Саваот. 
9. Слава цього останнього храму буде величнішою, аніж попереднього, говорить Господь Саваот; і на місці цьому Я дам мир, говорить Господь Саваот. 
10. Двадцять четвертого дня дев'ятого місяця, другого року Дарія, було слово Господнє через Огія пророка: 
11. Так говорить Господь Саваот: Запитай у священиків про закон і скажи: 
12. Якби хтось ніс освячене м'ясо в полі своєї одежі і полою своєю торкнувся б хліба, або чогось вареного, чи вина або єлею, чи якоїсь їжі, – чи стане це освяченим? І відповідали священики і сказали: Ні! 
13. Потім сказав Огій: А якщо торкнеться до всього цього хто-небудь, що осквернився від доторку до мертвого, – чи стане оце нечистим? І священики відповідали і сказали: Буде нечистим. 
14. Тоді відповідав Огій і сказав: Такий це народ, таке оце плем'я переді Мною, говорить Господь, і такі ж усі справи рук їхніх! І що вони підносять там, – усе нечисте. 
15. Тепер же наверніть серце ваше на час від оцього дня і назад, коли ще не був покладений камінь на камінь у храмі Господньому. 
16. Приходили, бувало, до копиці, що могла принести двадцять мір, а виявлялося тільки десять; приходили до чавильні, щоб начерпати п'ятдесят мір із чавильні, а виявлялося тільки двадцять. 
17. Уражав Я вас іржею і бляклістю хліба і градом всю працю рук ваших; але ви не наверталися до Мене, – говорить Господь.
18. Оберніть серце ваше на час від цього дня і назад, від двадцять четвертого дня дев'ятого місяця, до того дня, коли заснований був храм Господній, оберніть серце ваше: 
19. Чи є ще в житницях насіння? Донині ні виноградна лоза, ні смоківниця, ні гранатове дерево, ні оливка не давали плоду; а від цього дня Я благословлю їх. 
20. І було слово Господнє до Огія вдруге двадцять четвертого дня місяця, і сказано: 
21. Скажи Зоровавелю, намісникові Юдеї; потрясу Я небо і землю; 
22. І поскидаю престоли царств, і винищу силу царств поганських, перекину колісниці і тих, що сидять на них, і повалені будуть коні і вершники їхні, один мечем другого. 
23. Того дня, говорить Господь Саваот, Я візьму тебе, Зоровавелю, сину Шеалтеїлів, служнику Мій, говорить Господь, і буду тримати тебе, мов печатку, бо Я вибрав тебе, говорить Господь Саваот. 
